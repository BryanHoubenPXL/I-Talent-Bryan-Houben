---
title: 'Seminarie - Refleqt'
publishedAt: '2023-03-28'
summary: 'Het eerste seminarie van het semester dat ik besloot om bij te wonen was dat van Refleqt, op 28 maart. Deze zou over cybersecurity...'
---

Het eerste seminarie van het semester dat ik besloot om bij te wonen was dat van Refleqt, op 28 maart. Deze zou over cybersecurity gaan. Ik was erg benieuwd naar de materie die hier behandeld ging worden, omdat ik redelijk geïnteresseerd ben geworden in dit onderwerp na de vakken rond Security. Ik hoopte vooral meer praktische kennis op te doen in dit domein, aangezien we de theoretische aspecten al grondig hadden behandeld in vakken zoals Security Advanced. Ik stond open voor alles wat op het programma zou staan.

Het grootste deel van het seminarie bleek echter toch theorie te zijn. De sessie startte met een discussie over het belang van cybersecurity. Er werd uitgelegd dat cybercriminaliteit de afgelopen jaren enorm is toegenomen en dat bedrijven zowel intern als extern sterke beveiligingsmaatregelen moeten invoeren. Dit is vooral belangrijk voor bedrijven die gevoelige klantgegevens beheren, aangezien zij een grote verantwoordelijkheid hebben om deze informatie te beschermen.
De discussie ging verder over de opkomst van ethical hacking. Interessant is dat 'white hat' hackers, die de beveiliging testen om zwakke plekken te vinden, tegenwoordig zonder voorafgaande toestemming mogen werken.  Dit brengt hun meer flexibiliteit en vrijheid om systemen te testen, vergroot tegelijkertijd het risico op ongewenste hacks. Zoals een van de sprekers het zei: “het is niet meer een kwestie van of je gehackt gaat worden, maar wanneer”.

Vervolgens kwam de CIA-triade aan bod. Dit zijn de drie kernprincipes van data beveiliging: vertrouwelijkheid, beschikbaarheid en integriteit. Deze termen waren mij al bekend vanuit de lessen, maar het was goed om te horen hoe deze principes in de praktijk worden toegepast. Het zorgt ervoor dat data alleen toegankelijk is voor wie daar recht op heeft, dat de informatie altijd beschikbaar is wanneer nodig, en dat de data correct en ongewijzigd blijft tijdens opslag en transport.


De presentatie behandelde ook de verschillende rollen binnen cybersecurity, zoals het 'red team' dat zich richt op het testen van de beveiliging door middel van pentests en sociale manipulatie, en het 'blue team' dat de verdediging van een organisatie analyseert en versterkt. Andere bekende termen werden eveneens aangehaald, zoals de verschillende stappen binnen pentesting en de niveaus waarop dit uitgevoerd kan worden, van black-box tot white-box. Daarnaast werd het OWASP, of Open Worldwide Application Security Project, besproken, met name de top 10 van securityrisico's die jaarlijks wordt opgesteld.

Tijdens het seminarie werden enkele specifieke aanvalstechnieken, waaronder XSS, XSRF, IDOR, en fuzzing, aangehaald. Deze waren me niet allemaal nieuw, maar diende wel als een interessante lijst van risico’s waar ik rekening mee moet houden tijdens web development. XSS, bijvoorbeeld, houdt in dat kwaadaardige scripts geïnjecteerd kunnen worden in websites of applicaties. De uitkomst van dit script is zichtbaar voor andere gebruikers, wat de impact ervan aanzienlijk vergroot. De techniek “Fuzzing” kwam me wel niet bekend voor. Dit bleek een black box techniek te zijn die gebruikt wordt om systemen te testen door er opzettelijk misvormde/onvolledige data naar te sturen. 
Na het theoretisch onderdeel was het tijd om praktisch te werk te gaan. Er waren enkele labs beschikbaar op labs.hackxpert.com, die ik jammer genoeg niet aan de praat kreeg. Als alternatief kon ik voor de rest van het seminarie de OWASP Juice Shop verkennen. Juice Shop is een website onderhouden door OWASP die specifiek gemaakt is met meerdere ingebouwde zwaktes. Het is de bedoeling om deze zwaktes te vinden en uit te buiten, om zo te leren hoe men dit in de echte wereld zou kunnen doen, alsook hoe men bij het bouwen van applicaties ervoor kan zorgen dat dit niet lukt. 

## reflectie

Hoewel het seminarie over cybersecurity grotendeels bestond uit theorie die ik al kende van mijn lessen Security Advanced, was het toch waardevol. Het hielp me om de kennis die ik al had op te frissen en te versterken. Het is altijd goed om belangrijke concepten nog eens te horen, want dat zorgt ervoor dat ze beter blijven hangen. Ik denk dat deze bovendien ook van belang zijn om te kennen, ongeacht van mijn carrière pad later.
Het praktische deel van het seminar was een stuk spannender. Hoewel het jammer was dat de geplande labs niet werkten, bood het OWASP Juice Shop platform me een kans om echt aan de slag te gaan. Ik had al wat ervaring met Juice Shop, maar dit keer ging ik dieper in op de uitdagingen en begon ik echt plezier te krijgen in het oplossen ervan. Elke oefening die ik oploste, gaf me meer vertrouwen in mijn eigen capaciteiten en maakte me nieuwsgierig naar meer.
Ik ben van plan om de labs die niet werkten, later nog eens zelf uit te proberen. Ook al zijn er geen sprekers bij lijkt het me nuttig en leerzaam om deze zelf te proberen te doen. Zo een aanpak past immers ook goed bij cybersecurity, waar je vaak zelf moet kunnen nadenken en problemen oplossen.
Dit seminarie heeft mijn interesse in cybersecurity terug wat vergroot. Ik kijk er naar uit om meer te leren en te experimenteren, vooral met de tools en bronnen die OWASP aanbiedt. Deze zijn tijdens het seminar een paar keer genoemd, en ik wil echt meer tijd besteden aan het verkennen ervan.