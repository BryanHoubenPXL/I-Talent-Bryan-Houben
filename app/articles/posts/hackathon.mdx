---
title: 'Hackathon: BuzzWatch'
publishedAt: '2024-02-13'
summary: 'Een tweedaagse hackathon georganiseerd door PXL in samenwerking met Plantsoon. Deze hackathon ging over Buzzwatch: een AI-project dat met behulp van een app waar burgers foto’s en informatie kunnen uploaden bijenpopulaties en voedseltekorten in kaart kan brengen.'
---

Op 13 en 14 februari heb ik meegedaan aan de interne hackathon van PXL Digital, die is voortgekomen in samenwerking met Smart ICT en Plantsoon. Na een korte uitleg over de regels en doelstellingen werden we in teams van vier verdeeld en konden we direct aan de slag. Elke groep zou gedurende de hackathon brainstormen, prototypen en probleemoplossend nadenken over de gegeven opdracht. Op het einde van de hackathon werden presentaties gegeven over de Ik had van tevoren geen duidelijke verwachtingen van dit evenement, maar hoopte op dynamische discussies met mijn groepsgenoten en de kans om nieuwe kennis op te doen. 

Plantsoon is een IT-bedrijf dat zich specialiseert in oplossingen die ten dienste staan van ecologische en natuurbeherende initiatieven. Het verbaast dan ook niet dat het thema van de hackathon aansloot bij deze domeinen. Centraal stond “Buzzwatch”, een AI-project gericht op het voorspellen en verminderen van bijensterfte door analyse van bijenpopulaties en plantendiversiteit. Via luchtfoto’s en “citizen science” kunnen de modellen automatisch plantsoorten en hoeveelheden catalogiseren per locatie. Dit biedt imkers de mogelijkheid om potentiële voedingsplekken voor bijenkasten te identificeren en helpt lokale overheden te bepalen waar aanvullende beplanting nodig is. Onze opdracht draait rond de applicatie die centraal zal staan in dit concept. Welke features zou zo een app hebben? Hoe kan deze app bijdragen aan de doeleinden van Buzzwatch? Hoe zien de user flows er uit? Deze vragen trachtten we over de periode van de hackathon te beantwoorden.

Al snel begon in onze groep een levendige uitwisseling van ideeën. We discussieerden, deelden inzichten met elkaar en hoewel we het soms oneens waren met elkaar, bevorderde dit alleen maar de creativiteit. Naar mijn mening heeft dit ons eindproduct alleen maar verbeterd. Figma werd gekozen als visualisatietool omdat de meeste teamleden er al bekend mee waren. Zelf had ik er geen ervaring mee, maar het leerproces verliep vlot en was informatief. Na een hele voormiddag overleggen hebben we de volgende functies van de app vastgelegd:

Een interactieve kaart. De kernfunctionaliteit van de applicatie, door ons unaniem “BuzzMap” genoemd, is een interactieve kaart die de verzamelde data op een makkelijk te interpreteren manier toont aan de gebruiker. Op deze kaart zijn bijvoorbeeld de mobiele bijenkorven van betrokken imkers te zien en de omringende radius die de bijen ongeveer zouden verkennen op zoek naar eten. De kleur van de radius kan van groen tot zwart gaan, afhankelijk van hoe veel “bruikbare” plantengroei beschikbaar is. Die beschikbaarheid is ook op een andere manier op de kaart te zien: een gradiënt toont aan welke gebieden veel of weinig planten in de buurt hebben en dus meer of minder aantrekkelijk zijn om een bijenkorf te plaatsen. Deze gegevens kunnen eenvoudig worden gefilterd met een paar knoppen, waardoor alleen de gewenste informatie aan de gebruiker wordt getoond.

Een datum slider. Deze slider stelt gebruikers in staat terug in de tijd te gaan om de groei van planten te bekijken. Bovendien kan de applicatie, door de gemiddelde levensduur van planten en weersvoorspellingen te gebruiken, een schatting maken van toekomstige plantbeschikbaarheid. Deze functionaliteiten geven het lokale bestuur van een gemeente of zelfs een gewone burger de mogelijkheid om te bepalen waar ze het beste beplanten. Op deze manier kunnen imkers ook bepalen waar en wanneer ze hun bijenkorven moeten verplaatsen.
“Gamificatie” en extra features. Wanneer een gebruiker een bijenkolonie selecteert, schakelt de applicatie over naar een informatiescherm. Hier kan men onder andere zien hoe veel voedsel deze kolonie tekortkomt. Ook wordt er een lijst van planten getoond die binnen de radius geplant kunnen worden. Deze lijst is gemaakt op basis van het weer, de behoeften van de kolonie en het lokale ecosysteem. Gebruikers kunnen deze planten en er fotografisch bewijs van doorsturen. De gebruiker ontvangt als "beloning" een aantal punten en, afhankelijk van de situatie, een badge of prestatie. Een leuke extra leek ons om op basis van een simpele berekening te tonen aan de gebruiker hoeveel bijen door deze acties “gered” zijn. Via een leaderboard kan men hun score vergelijken met andere gebruikers. We hoopten dat deze gamificatie gebruikers meer betrokken maakt met de doelen van de applicatie en hun zou aanzetten om meer te engageren met de features die worden aangeboden. Ten slotte dachten we na over enkele “quality of life” features zoals een duistere modus en een nieuwspagina om onze gebruikers up-to-date te houden.

Op het einde van de tweede dag moesten we onze resultaten presenteren aan Smart ICT- en Plantsoon-medewerkers en aan elkaar. Dit werd opgevolgd door een levendige discussie en een waardevolle ideeënuitwisseling. Het was interessant om de inzichten van de medewerkers te horen. Bovendien vond ik het fascinerend om te ontdekken hoe de aanpak en resultaten van de andere groep verschilden van die van ons.

## Reflectie

Om terug te kijken op de hackathon, is het duidelijk dat het delen van enthousiasme en het voeren van constructieve discussies de belangrijkste factoren waren. Elk teamlid bracht unieke perspectieven en vaardigheden in, wat naar mijn mening het eindproduct laat zien. Persoonlijk denk ik dat deze hackathon me heeft geholpen om later beter in teamverband te werken. Het was belangrijk om tijdens de brainstormsessies andere mensen aan het woord te laten en open te staan voor hun ideeën. Maar ik heb ook geleerd om meer op te komen voor mijn eigen ideeën en duidelijk te zeggen wanneer en waarom een idee niet werkt. Deze vaardigheden ga ik ongetwijfeld nog gebruiken in mijn toekomstige carrière, waar ik ook terechtkom. 
Om deze reden koos ik er uiteindelijk ook voor om deze activiteit verder uit te leggen. Ik merk dat ik in groepswerken en teams passief overkom en soms over me heen laat lopen In discussies tussen meer assertieve leden gaan dan vaak mijn persoonlijke meningen en ideeën verloren. Het Thalento-rapport van enkele jaren geleden bevestigde dit nogmaals voor mij. Ik geloof dat ik in staat ben om verder te groeien op dit niveau in de toekomst, en de hackathon heeft aangetoond dat ik dit kan doen. Ik denk dat deze ervaring een eerste stap kan zijn om mijn assertiviteit en communicatievaardigheden te vergroten.
Ten slotte vond ik het thema waar we rond moesten werken interessant. De combinatie van technologie en duurzaamheid bood voor mij een leuke en topische context voor het bedenken van de applicatie. Natuurbehoud is bovendien iets wat me nauw aan het hart ligt. 