---
title: 'Seminarie - Jidoka'
publishedAt: '2023-05-09'
summary: 'Dit seminarie ging over Svelte: een front-end javascript/typescript framework. De werking en performantie van dit framework werd uitgekaart en vergeleken met andere populaire alternatieven zoals Angular, React en Vue'
---

Op 9 mei nam ik deel aan een seminarie van Jidoka, een IT-consultancy en softwarebedrijf. Een van hun werknemers kwam het javascript framework Svelte uitleggen en demonstreren. Ik had hierover wel al gehoord, maar wist persoonlijk voor de rest nog niet veel over dit framework. In de lessen gaat het immers vaker over de populairdere frameworks zoals React, Angular en Vue. Mijn doel voor dit seminarie was dus leren over de werking van Svelte en de voor- en nadelen tegenover andere frameworks die me al bekend zijn. Ook wou ik hier graag een praktische basiskennis willen behalen, zodat ik hier later op kan verder bouwen en misschien zelfs in een paar persoonlijke IT-projecten kan verwerken. Ik had daarom ook gehoopt dat we als deel van het seminarie zelf aan de slag konden gaan met een paar oefeningen.


Na een korte theoretische introductie schakelden we direct over naar een live demonstratie. Van ons werd verwacht dat we tegelijkertijd de code kopiëren en de uitleg volgen, maar persoonlijk vond ik het lastig om beide goed te doen; het tempo lag net iets te hoog om alles goed te kunnen bijhouden.

Tijdens het theoretische deel werd verwezen naar een online benchmark die de prestaties van verschillende Javascript/TypeScript frameworks analyseerde. Uit deze vergelijking bleek dat Svelte relatief beter presteerde dan de populairste frameworks. Dit verklaarde waarom Svelte steeds meer aan populariteit wint onder webontwikkelaars. Het was boeiend om te zien hoe de verschillende frameworks naast elkaar werden gezet en beoordeeld op hun prestaties.

In het praktische deel van het seminarie demonstreerde de lector hoe je met behulp van Svelte een eenvoudige to-dolijst kon opstellen. We begonnen met een eenvoudige lijst waar je items aan kon toevoegen. Vervolgens werden er geleidelijk aan functies toegevoegd, waardoor de mogelijkheden en diverse functies van Svelte goed naar voren kwamen. Elk nieuw element dat werd toegevoegd diende om een specifieke functie of voordeel van Svelte te illustreren.

Een van de belangrijkste voordelen van Svelte is, zoals eerder vermeld, de prestatie. Omdat er geen sprake is van een Virtual DOM, hoeft Svelte geen tijd te besteden aan het vergelijken van virtuele en werkelijke DOM-elementen om wijzigingen te detecteren. Hierdoor is Svelte extreem snel en reageert het direct op de interacties van users. Compileren gebeurt bovendien in kleinere en snellere bundels, wat er voor zorgt dat webpagina’s sneller inladen. Ook maakt Svelte qua syntax gebruik van een templating-systeem dat sterk lijkt op HTML.

Hiernaast werd ook uitleg gegeven over SvelteKit, de officiële routing -en toolingoplossing voor Svelte applicaties. Via SvelteKit is het mogelijk om een volledige webapplicatie te bouwen rond Svelte. Het bevat features zoals file-based routing, adapters en server-side rendering. In combinatie met Svelte zou men hiermee snelle en onderhoudsvriendelijke webapplicaties mee kunnen bouwen, op een manier die niet veel moeilijker is om te leren dan andere vaak gebruikte frameworks. Ook is er sprake van ingebouwde unittesten.
Ten slotte heb ik na het seminarie nog besloten om te proberen de to-dolijst zelf in Svelte na te maken. Dit was uiteindelijk jammer genoeg niet gelukt, maar hierdoor merkte ik wel op dat de syntax van Svelte relatief makkelijk was om te begrijpen en te leren. Ook was de online documentatie verrassend duidelijk. Geïnspireerd door het seminarie en mijn eerste ervaringen met Svelte, ben ik vastbesloten om dit framework verder te verkennen en toe te voegen aan mijn ontwikkelingsarsenaal naast bestaande kennis van Vue en React. Mijn plan is om gestructureerd verder te leren, te beginnen met kleine, beheersbare projecten om de nuances van Svelte beter te begrijpen. Ik ben ook van plan om online cursussen en tutorials te volgen. Op deze manier kan ik de zaken die ik tijdens het seminarie eventueel gemist heb bijwerken. 

## Reflectie

Over het algemeen was ik wel een beetje teleurgesteld in dit seminarie. Ik vind het bouwen van webapplicaties een van de meest interessante dingen die ik tot nu toe in mijn opleiding heb kunnen doen. Voor de meeste projecten gebruikte ik echter Vue, en/of andere frameworks die me bekend zijn. Het leek me daarom interessant om eens te leren over alternatieven, zodat ik hier later zelf nog over kon bijleren en toepassen. Zoals eerder vermeld had ik gehoopt om zelf aan de slag te kunnen met Svelte, maar hier kregen we niet echt de kans voor. Bovendien vond ik soms dat we te snel over bepaalde zaken heen gingen, wat het moeilijk maakte om constant mee te volgen en de materie te begrijpen. Ik ben wel van plan om mijn kennis rond Svelte bij te schaven in mijn eigen tijd. Ten slotte was het idee van een to-dolijst bouwen niet echt boeiend. Hoewel ik snap dat men voor beginners best vanuit een simpel voorbeeld vertrekt, kon er misschien toch gekozen worden voor een iets interessanter onderwerp.

Aan de andere kant heeft het seminarie er wel in geslaagd om mijn interesse rond Svelte te vergroten. De duidelijke voordelen en relatief lage leercurve van het framework maken het voor mij heel interessant om in mijn vrije tijd over bij te leren. Zoals eerder vermeld zou ik in de toekomst zelfs graag een kleine applicatie met SvelteKit maken. Ik hou de dingen die ik hier heb bijgeleerd daarom ook zeker in mijn achterhoofd. Het kan immers nooit kwaad om kennis te hebben over de werking van meerdere frameworks, ook al worden deze voor dezelfde doeleinden gebruikt. 