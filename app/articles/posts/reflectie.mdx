---
title: 'Eindreflectie'
publishedAt: '2024-04-18'
summary: 'Een korte terugblik op de voorbije jaren in het kader van I-Talent.'
---

Sinds ik ben begonnen aan mijn opleiding op de Hogeschool PXL ben ik bewust geworden van mijn persoonlijke en professionele tekortkomingen. Ik werd nerveus als ik voor een grote groep mensen moest spreken en stelde me altijd te passief op in groepswerken. In bepaalde contexten durfde ik nooit vragen te stellen, terwijl ik op andere momenten en groepswerken juist te afhankelijk was van mijn groep. Ik wist van mezelf dat ik in deze gebieden zou moeten groeien om later een succesvolle carrière op te bouwen. Met trots kan ik zeggen dat dit in zekere mate ook is gelukt, en dat I-Talent heeft bijgedragen aan dit succes. De vele seminaries, workshops en opdrachten droegen elk op een andere manier bij aan mijn persoonlijke vooruitgang.
Ik zie voornamelijk drie richtingen waarin ik ben gegroeid binnen het kader van de X-factor. Op vlak van (multi-) disciplinariteit heb ik door de extra seminaries en de innovatieroute mijn horizon verbreed. Het keuzetraject voor AI was enorm interessant. Toch voelde ik me soms beperkt in mijn bredere kennis van IT vanwege de specifieke focus van deze opleiding. Zonder de extra seminaries zou ik dus nooit in aanraking gekomen zijn met concepten zoals reactive programming, of frameworks zoals Svelte. Ik vind webontwikkeling zelf enorm interessant en wil er later meer in gaan, dus de concepten die ik hier heb geleerd ga ik zeker in de toekomst nog gebruiken Bovendien heeft de innovatieroute rond low-code en no-code platforms mijn kijk op softwareontwikkeling volledig veranderd. Aan de hand van deze tools heb ik geleerd hoe ik sneller en efficiënter projecten op gang kan brengen en over het algemeen “anders” te denken over programmeren. 
Ik ben echter het meest gegroeid in de as van “empassie”. Tijdens mijn opleiding moesten mijn soft skills zeker verder ontwikkeld worden. Zoals eerder vermeld had ik veel problemen met spreken in het openbaar en durfde ik zelden mijn mening te uiten in groepswerken. Uiteindelijk had ik zelf vaak weinig creatieve inbreng op de eindresultaten van deze taken. Ik heb dan ook mijn best gedaan om hier beter in te worden. Het Research Project, IT-project en ook de hackathon hebben hierbij een belangrijke rol gespeeld. Door in grotere groepen te moeten werken werd ik “geforceerd” om uit mijn comfortzone te komen en deel te nemen aan de vele discussies binnen die groepen. Tijdens elk van deze projecten heb ik merkbare verbeteringen in mijn soft skills opgemerkt. Ik durf meer voor mijn mening op te komen, maar luister ook met een meer empathisch oor naar de opmerkingen van anderen. Ik heb geleerd om hulp in te schakelen wanneer nodig, maar ook om te zien wanneer ik zelf moet leren.  Ik denk dat deze balans het beste laat zien hoe ik ben gegroeid in de mate van "empassie".